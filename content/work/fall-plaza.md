---
title: 'Ίδρυμα Τεχνολογίας και Έρευνας (ΙΤΕ)'
date: 2018-11-18T12:33:46+10:00
draft: false
weight: 1
heroHeading: 'Ίδρυμα Τεχνολογίας και Έρευνας (ΙΤΕ)'
heroSubHeading: ''
heroBackground: ''
thumbnail: 'work/ite-n.png'
images: 
---

Το Ίδρυμα Τεχνολογίας και Έρευνας (ΙΤΕ) ξεκίνησε τη λειτουργία του το 1983 και είναι ένα από τα μεγαλύτερα και πιο άρτια οργανωμένα, εξοπλισμένα και στελεχωμένα ερευνητικά κέντρα της χώρας. Εποπτεύεται από τη Γενική Γραμματεία Έρευνας και Τεχνολογίας (ΓΓΕΤ) του Υπουργείου Παιδείας, Έρευνας και Θρησκευμάτων. Οι ερευνητικές και τεχνολογικές κατευθύνσεις του ΙΤΕ επικεντρώνονται σε τομείς μεγάλου επιστημονικού, κοινωνικού και οικονομικού ενδιαφέροντος, όπως: Μικροηλεκτρονική, Λέιζερ, Υλικά, Μοριακή Βιολογία και Γενετική, Βιοτεχνολογία, Πληροφορική, Βιοπληροφορική, Ρομποτική, Τηλεπικοινωνίες, Υπολογιστικά Μαθηματικά, Χημική Μηχανική, Ανθρωπιστικές επιστήμες και Πολιτισμό. Το Ινστιτούτο Πληροφορικής (ΙΠ), ένα από τα έξι ερευνητικά Ινστιτούτα του Ιδρύματος Τεχνολογίας και Έρευνας (ΙΤΕ), διεξάγει βασική και εφαρμοσμένη έρευνα στην ευρύτερη περιοχή της Επιστήμης και Μηχανικής των Υπολογιστών, και διαδραματίζει πρωταγωνιστικό ρόλο στην ανάπτυξη της Κοινωνίας της Πληροφορίας σε εθνικό και διεθνές επίπεδο.

To Εργαστήριο Πληροφοριακών Συστημάτων του ΙΠ-ΙΤΕ (ΕΠΣ, http://www.ics.forth.gr/isl) θα είναι τεχνικός εταίρος με κύρια συνεισφορά στην επεξεργασία και ανάλυση μεγάλου όγκου αποθηκευμένων ροών δεδομένων προερχόμενων από υποδομές IoT.

Η δραστηριότητα του εργαστηρίου εστιάζεται κυρίως στους τομείς των δικτυοκεντρικών πληροφοριακών συστημάτων, της αναπαράστασης γνώσης και της συλλογιστικής, των συστημάτων βάσεων δεδομένων, και της εννοιολογικής μοντελοποίησης. Η μεγάλη ερευνητική πρόκληση στην οποία εστιάζει είναι η μετάβαση από τα παραδοσιακά πληροφοριακά συστήματα, όπως είναι τα συστήματα ανάκτησης πληροφοριών, τα συστήματα διαχείρισης βάσεων δεδομένων και τα συστήματα διαχείρισης ροής, στα σημασιολογικά πλούσια, μεγάλης κλίμακας, προσαρμοστικά πληροφοριακά συστήματα. Τέτοια συστήματα χαρακτηρίζονται από ευρεία σημασιολογική διαλειτουργικότητα, μαζική κατανομή, και υψηλό επίπεδο αυτονομίας και αυτό-προσαρμογής. Οι ερευνητικές δραστηριότητες του Εργαστηρίου Πληροφοριακών Συστημάτων είναι δομημένες γύρω από τέσσερα κύρια ερευνητικά θέματα, τα οποία έχουν ιδιαίτερη συνάφεια με το αντικείμενο της παρούσας πρότασης: Την Ανάκτηση και Ανάλυση Πληροφορίας, την Διαχείριση Σημασιολογικών Δεδομένων, τα Συστήματα Γνώσης, και τις Ηλεκτρονικές Υπηρεσίες.
